<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<!-- saved from url=(0038)http://ramonka.com/temp/hidden-cities/ -->
<html xmlns="http://www.w3.org/1999/xhtml"><head><meta http-equiv="Content-Type" content="text/html; charset=UTF-8">

<meta http-equiv="X-UA-Compatible" content="IE=Edge;chrome=1">
<link rel="stylesheet" media="all" href="style.css" />
<title>Hidden Paris</title>
</head>
<body>
<div class="content">
	<div class="text-part">
		<h3>De Notre-Dame, de kathedraal die van het île de la Cité oprijst als een groot schip dat voor anker ligt tussen enorme luchtbogen, is een gotisch meesterwerk.</h3>
		<p class="first-letter">D</p>
		<p>e bouw van de Notre-Dame, op de plaats van de Merovingische kathedraal van St-Etienne, die weer op een oude Romeinse Jupiter-tempel ligt, begon in 1160 onder auspiciën van bisschop de Sully en werd rond 1345 voltooid. De seminaries van de kathedraal werden een kerkelijk machtscentrum en leverden in de 13de en 14de eeuw zes pausen. Later namen de bisdommen van Reims en St-Denis een deel van die rol over. Het gebouw raakte in verval en tijdens de Revolutie werd de fries met oudtestamentische koningen beschadigd omdat ze per abuis werden aangezien voor Franse koningen. Napoleon liet het aanzien van de kathedraal enigszins herstellen, maar tijdens zijn kroning tot keizer in 1804 waren de wanden zo bouwvallig dat ze moesten worden bedekt met kleden om voor een fraaie achtergrond te zorgen.<br><br>De restauratie door Viollet-le-Duc en de torens.<br>Rond 1825 werd de kathedraal eindelijk gerestaureerd, vooral dankzij een petitie van Victor Hugo. Hij had de publieke belangstelling gewekt met zijn roman Notre- Dame de Paris, waarin hij de slechte staat van het gebouw betreurde (de gotische architectuur was vooral geliefd bij romanschrijvers uit de romantiek, die de hoog oprijzende schepen van de grote kathedralen heel geschikt vonden om ‘gekwelde zielen’ te herbergen). De architect Viollet-le-Duc voerde een grondige restauratie uit, te grondig volgens sommigen. Hij herschiep een groot deel van de beeldhouwwerken aan de gevel — de originelen zijn te zien in het Musée National du Moyen Age — en voegde de vieringtoren en de waterspuwers toe die je van dichtbij kunt zien als je de torens durft te beklimmen. Viollet-le-Ducs bijdrage bij zijn afscheid was een standbeeld van hemzelf tussen de engelen langs de dakrand: het is het enige dat omhoog kijkt.<br><br>De voorgevel<br>
De voorgevel is het meest imposante deel van de buitenkant. De romaanse invloed is nog zichtbaar, bijvoorbeeld in de H-vorm, maar de algemene indruk is er een van lichtheid en gratie, die deels is te danken aan het filigraanwerk in het roosvenster en de galerij erboven. Het boeiendste tafereel van de sculpturen boven de portalen is waarschijnlijk dat van de Dag des Oordeels in het midden: op de onderste fries zie je een en al beweging als de doden uit hun graf herrijzen, terwijl Christus boven hen troont en degenen aan zijn rechterzijde naar de hemel stuurt en de anderen naar de hel. Rond de boog zie je overal levendige, ondeugende engelen die gemodelleerd zouden zijn naar de toenmalige koorknapen. Op het linkerportaal zie je Maria die door Christus wordt gekroond, en op de lagere friezen taferelen uit haar leven. Op het rechterportaal zit de Maagd op de troon met, eronder, scènes uit de levens van de Heilige Anna (haar moeder) en Christus. Er is meesterlijk gewerkt met visuele mid­delen en symboliek om meer over te brengen dan louter het verhaal — zo is het kindje Jezus boven Maria geplaatst om zijn hogere status te tonen en ligt hij als symbool van zijn toekomstige opoffering op wat meer een altaar is dan een kribbe.<br><br>Binnen in de kathedraal<br>Binnen in de Notre-Dame valt onmiddellijk het enorme contrast op tussen het donkere schip en het licht dat op de voorste grote pilaren van het koor valt. Dit licht is te danken aan de eindmuren van de transepten die voor bijna twee derde uit glas bestaan, met onder andere twee schitterende roosvensters in keizerlijk paars. Deze vensters, het overwelfsel en de oprijzende zuilen die tot het begin van het gewelf reiken, zijn duidelijk gotische elementen, hoewel er een sterk romaanse invloed blijkt uit de dikke, ronde pilaren van het schip en de algemene massieve indruk. De trésor vind je waarschijnlijk niet zo interessant, tenzij je valt voor overdadig versierde 19de- eeuwse monstransen en miskelken.<br><br>
Als je mee wilt met de gratis rondleiding, ga dan naar de balie bij de ingang. Gratis orgelrecitals zijn er elke zondag rond 16 of 17 uur. Het instrument is gemaakt door de beroemde 19de-eeuwse orgelbouwer Aristide Cavaillé-Coll en is met zijn meer dan zesduizend pijpen een van de mooiste van Frankrijk.


</p>
		
		<div class="bgbot">&nbsp;</div>
	</div>
</div>


</body></html>