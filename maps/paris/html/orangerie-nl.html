<!doctype html>
<html>
<head>
	<meta charset="UTF-8">
	<title>home</title>
	<link rel="stylesheet" href="css/style.css">
	<meta name="viewport" content="width=device-width">
</head>
<body>
	<div class="cont" style="background-color:#fff;">
	<img class="type2-headimg" src="img/orsay_full.gif" alt=""/>
	<div class="container2">
		<div class="content">
			<a href="preview://img/130b.jpg">
			<img src="img/130.jpg" alt="" class="type1-img1-float"/>
			<div class="type1-text">
				<h1>De Orangerie</h1>
				<p>De elegante neoklassieke Orangerie ligt tegenover het Jeu de Paume en was oor­spronkelijk bedoeld om de sinaasappelbomen van de Tuilerieën te beschermen. Nu herbergt ze een privécollectie met onder andere acht grote waterlelieschilderijen van Monet. Ze ging in 2006 weer open na een renovatie van zes jaar die Monets meester­werken ‘in het licht’ moesten brengen: nu worden de waterlelies weer door daglicht beschenen, precies zoals Monet dat wilde. De enorme doeken hangen in twee ovale zalen en dateren uit Monets laatste levensjaren toen hij bijna obsessief de vijver in zijn tuin in Giverny schilderde.</p><p>
Beneden hangen mooie schilderijen van Monets tijdgenoten. Tot de mooiste behoren stillevens, portretten en landschappen van Cézanne, waaronder Le Rocher Rouge, waarin de krachtige kleuren lijken te trillen. Er hangen sensuele naakten van Renoir en ontroerende studies van kinderen, zoals zijn Jeunes filles au piano, een prachtige uitbeelding van twee meisjes in diepe concentratie voor de muziek. Daarnaast zijn er mooie stukken van Picasso en Matisse - van de laatste valt vooral Les Trois Soeurs op door de schitterende portrettering van drie vrouwen en de eenvoud van lijn en kleur die doet denken aan een Japanse prent. Verder zie je er enkele iriserende naakten en levendige landschappen van Derain, en meer expressionistische doeken van Soutine.
</p>
			</div>
		</div>
	</div>
	</div>
</body>
</html>