<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<!-- saved from url=(0038)http://ramonka.com/temp/hidden-cities/ -->
<html xmlns="http://www.w3.org/1999/xhtml"><head><meta http-equiv="Content-Type" content="text/html; charset=UTF-8">

<meta http-equiv="X-UA-Compatible" content="IE=Edge;chrome=1">
<link rel="stylesheet" media="all" href="style.css" />
<title>Hidden Paris</title>
</head>
<body>
<div class="content">
	<div class="text-part">
		<p class="first-letter">D</p><p>e metro houdt Parijs een spiegel voor. Als je in het netwerk afdaalt, wordt de ware etnische en sociale mix van Parijs direct zichtbaar. Het centrum van de stad mag dan bevolkt worden door blanke rijken, de franciliens die buiten de Périphérique wonen - gesluierde moslimvrou­wen, streetwise kinderen uit woningwetwijken, arbeiders in een overall - reizen meestal met de ondergrondse naar hun werk. En met elke nieuwe groep immigranten die uit een conflictge­bied is gevlucht, komt er een nieuwe golf straatmuzikanten in de tunnels bij.</p>
		<p>De metro is bijna een wereld op zich met een eigen cultuur. Iedereen weet dat je de strapontins, de klapstoeltjes bij de deuren, niet hoort te gebruiken als het erg druk is en het is een ongeschreven regel dat je op een roltrap niet gaat lopen, tenzij je erg veel haast hebt. De Parijzenaren laten een zekere stijl zien bij het reizen. Zo zwiepen ze vlak voordat de trein tot stilstand komt met een nonchalante polsbeweging de deurklink omhoog. Voor een toerist zijn de pluspunten van de metro de betrouwbaarheid - behalve wanneer er wordt gestaakt - en de kosten: zo'n twee derde van de prijs van een kaartje wordt betaald door de Franse belastingbetaler.</p>
		<p>Internationaal gezien is de metro vooral bekend vanwege de prachtige borden en ingangen in art-nouveaustijl, in 1900 ontworpen door Hector Guimard. Zoals bij de meeste avant-gardistische designiconen van de stad waren de Parijzenaren eerst niet bepaald onder de indruk van Guimard en vergeleken ze zijn pezige groene balustrades en lantaarnhouders met dreigende voelsprieten van insecten. De laatste drie door Guimard ontworpen stations die nog compleet zijn, met het glazen dak intact, vind je bij Abbesses onder Montmartre, bij de Porte Dauphine aan de rand van het Bois de Boulogne, en, sinds 2000, bij de ingang van Châtelet op de place St-Opportune. Sommige stations hebben onder de grond ook een eigen karakter: let bijvoorbeeld op de veelkleurige lampen in Bonnes Nouvelles, de bollampen in Cité, de museumvitrines en de met juwelen versierde ingang van Palais-Royal-Musée-du-Louvre, het sciencefictionachtige koperen onderzeebootontwerp van Arts-et-Métiers, de massieve sculpturen van Rodin in Varennes, de projecties in St-Germain-des-Prés, de historische spotprenten in Bastille en het decor in Concorde met de revolutionaire verklaring van de rechten van de mens.</p>
		<p>Technisch gezien is de metro een van de beste ondergrondse systemen ter wereld, hoewel treinen met de beroemde rubberbanden alleen op lijn 1,4,6,11 en 14 rijden. Lijn 1 heeft nu de allernieuwste coupéloze harmonicatrein met airco, terwijl de nieuwe lijn 14 zelfs treinen heeft zonder machinist, waardoor je de tunnel in kunt kijken. Behalve machinistje spelen zijn er ook meer verheven manieren om te tijd te verdrijven. De schrijver Jacques Jouet en de avant-gardistische literaire groep Oulipo bedachten een systeem om metrogedichten te schrijven: telkens als de metro stilstaat, moet je een versregel opschrijven. De volgende bedenk je als de trein weer rijdt.</p>
		<div class="bgbot">&nbsp;</div>
	</div>
</div>


</body></html>