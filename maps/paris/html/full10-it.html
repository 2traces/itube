<!doctype html>
<html>
<head>
	<meta charset="UTF-8">
	<title>home</title>
	<link rel="stylesheet" href="css/style.css">
	<meta name="viewport" content="width=device-width">
</head>
<body>
	<div class="super-cont" style="background-color:#fff;">

	<div class="container4">

	<img class="type-luvr-headimg" src="img/full10.jpg" alt=""/>

		<div class="content2 type4-abs text-luvr">

			<div class="grad4-img"></div>

			<div class="type4-text">

				<div class="grad4"></div>
				<h1>Musée Jacquemart-André</h1>
				<p>Pochi isolati a sud del Parc de Monceau sorge il fastoso palazzo ottocentesco dei coniugi Edouard André, banchiere e amante dell’arte, e Nélie Jacquemart, ritrattista della buona società. Costruito nel 1870, l’Hôtel André fu donato dalla vedova di Edouard all’Institut de France e oggi è la sede del Musée Jacquemart-André, che accoglie l’incredibile collezione d’arte della coppia e un favoloso salon de thè; la collezione è sistemata esattamente come disposto dai proprietari. Nélie dipinse il ritratto di Edouard (esposto in quelli che erano i loro appartamenti privati al piano terra) nel 1872 e nove anni dopo si celebrarono le nozze; Nélie abbandonò la carriera di pittrice e la coppia si dedicò a collezionare opere d’arte, viaggiando sei mesi l’anno in giro per l’Europa alla ricerca di capolavori. La predilezione per l’arte italiana è evidente nella superlativa collezione di opere dei maestri del Quattrocento e Cinquecento, compresi Botticelli, Donatello, Mantegna e Paolo Uccello. Affascinante quanto gli interni e la collezione d’arte è la storia di questo formidabile matrimonio e dello stile di vita della coppia, narrata dalle audioguide gratuite. <br><br>

Nella sala 1 sono esposti dipinti francesi del XVIII secolo, tra cui qualche ritratto di Boucher, e due vedute veneziane del Canaletto. La sala 2, dove si trova la reception, è dotata di porte a doppio battente che consentono di trasformare lo spazio in sala da ballo capace di contenere un migliaio di persone. Nella sala 3, i grandi arazzi con scene russe testimoniano la moda per la cultura slava in voga alla metà del Settecento. La sala 6, l’ex biblioteca, si concentra sulla pittura fiamminga e olandese, con tre Van Dyck e due Rembrandt. La sala 7 è il Salon de la Musique (e l’altra metà della sala da ballo), con un altissimo soffitto affrescato da Pierre Victor Galant; i musicisti si sistemavano nella galleria (se avete l’audioguida, mentre ammirate il soffitto sarete deliziati dalle note di un breve concerto). Nella sala 8 un affresco di Tiepolo, che ritrae Enrico III ricevuto a Venezia da Federico Contarini, dà lustro allo straordinario scalone doppio a spirale, in marmo, bronzo e ferro battuto, che collega il giardino interno alla galleria dei musicisti. Alle pareti della sala 9, l’ex fumoir dove i gentiluomini erano soliti ritirarsi dopo cena, sono appese le opere dei ritrattisti inglesi settecenteschi, tra cui Joshua Reynolds.<br><br>


Uscendo dalla galleria dei musicisti si apre una successione di stanze con la collezione di opere del primo Rinascimento italiano. Nella prima, progettata come studio per Nélie e trasformata in galleria delle sculture, spiccano tre bronzi di Donatello e i bassorilievi che coprono le pareti. La sala fiorentina, fiocamente illuminata, accoglie un meraviglioso e coloratissimo San Giorgio e il drago (1440) di Paolo Uccello, una Vergine con Bambino di Botticelli (1470), di una bellezza e fragilità commoventi, e uno stallo cinquecentesco di fattura squisita. La sala attigua è quella veneziana, con dipinti di Bellini e Mantegna.
</div>
		</div></div>
		</div>
	</div>
	</div>
</body>
</html>